Deze scriptie is gebaseerd op mijn observatie van de wereld zoals ik die ervaar. Het is mogelijk dat er uitspraken gedaan worden die gebaseerd zijn op gevoel, en dus niet wetenschappelijk geverifieerd.

# Opzoek naar de harmonie tussen natuur, mens & technologie.
geschreven door Max Peeperkorn

## Proloog
Mijn leven gaat min of meer altijd over ontdekken en uitvinden: van de ene obsessie beland ik rechtstreeks in de andere obsessie. Ik heb een spanningsboog van slechts enkele uren, waarna het volgende voorbij komt en de aandacht zich volledig verplaatst. Soms zijn deze obsessies periodiek. Zo heb ik een tijd lang pindakaas gegeten, totdat ik op een dag alleen nog maar sandwichspread at. Daarna heb ik nog periodes gehad met gekookte worst, grillworst, chorizo, ham en chocoladepasta. Deze obsessieve fases zijn er niet alleen met voedsel, maar op elk niveau van mijn leven. Soms verdwijnen ze, maar ergens komen ze ooit weer terug.

In mijn jongste jaren wilde ik altijd uitvinder worden. Ik tekende huizen met laboratoria en allerlei geheime gangen en vallen. Mijn uitvindingen moesten natuurlijk wel veilig zijn van ongewenste indringers en natuurrampen. Naarmate ik ouder werd, gingen mijn gedachten langzaam van uitvinden naar klimatologie naar industrieel ontwerpen naar interactieve media naar typografie naar ontwerpen en dan nu naar een vorm van ontwerpen die ik nog niet heb ontdekt. Misschien wel weer terug naar het uitvinden? Het opvallende is dat alles wat ik ooit leuk heb gevonden, lijkt samen te komen op dit punt en lijkt weer te geven wie ik ben. Hoe verder ik zoek naar woorden en verhalen voor mijn scriptie, hoe duidelijker het lijkt te worden. Ik weet nog niet of het toeval is dat het bij elkaar komt, of dat het mijn toekomst is die zich langzaam aan mij onthult. Na vier jaar studeren ben ik op zoek naar het onderwerp dat alles vertelt over wat voor ontwerper ik ben en wil zijn. Als ik kijk waar ik vandaan kom, weet ik wel waar ik heen wil met het afstudeerproject. 

## Inleiding
In de zomer van 2013 las ik de autobiografie van Neil Young. Ik weet niet precies waarom, maar iets in de verhalen over zijn leven fascineerde mij. Neil Young is bezig met een poging om zijn kunst, de muziek, te redden. Hij is van mening dat er van alles mis is met de digitale geluidsformaten. Het is verre van hoe het ooit klonk in de studio of op het podium. We nemen blijkbaar genoegen met een mindere muziekkwaliteit in ruil voor het gemak van iTunes. Voor mij is het moment dat je een nieuwe plaat voor het eerst opzet en beluistert wonderlijk. Het maakt de muziekervaring zoveel voller dan de ervaring met het mp3’tje, dat je aanklikt in een digitale bibliotheek vol met duizenden andere nummers. De hele ervaring is veranderd, en niet per se ten goede naar mijn mening. Het lijkt alsof niemand het ook maar iets kan schelen in onze overprikkelende maatschappij. Dit is zonde, want het zou mensen wél iets moeten schelen. De mens doet zichzelf tekort door niet te beseffen wat er kan zijn. Het lijkt soms wel alsof we vergeten dat we een lichaam hebben en dat we leven in een wereld die niet bestaat uit bits en bytes. De realiteit is dat we meer dan ooit naar een beeldscherm kijken in plaats van dat we kijken naar waar wij ons in bewegen: de wereld van moeder natuur. We bewegen samen met onze virtuele persona door vele virtuele werelden tegelijk en we worden ondertussen volgestopt met informatie die we niet altijd per se nodig hebben. We staan altijd aan en we rusten nooit. 

De virtualiteit waarover het hier gaat, zou niet kunnen bestaan zonder digitale systemen. Technologie zoals de meeste mensen dat ervaren, betekent vandaag de dag vooral digitale technologie. Analoge technologie wordt over het algemeen beschouwd als vintage en ouderwets. Technologie is en kan veel meer zijn dan analoog en digitaal. In de laatste aflevering van VPRO’s Zomergasten 2013 was Daan Roosegaarde te gast. Hij vertelde over wat hij doet, wat zijn eigen fascinaties zijn en hij haalt inspiratie uit de natuur. Hij ontwierp bijvoorbeeld de ’Smart Highway’, een snelweg die op basis van de glow in the dark verf oplicht in de nacht. Hierdoor ontstaat een duurzaam product dat milieuvriendelijker is dan de eindeloze rits lantaarnpalen die nu de hele nacht door stroom vreten, ook als er niemand op de weg is. Rijkswaterstaat zet daarom tegenwoordig de verlichting op rustige delen ‘s nachts uit, maar het was onvermijdelijk dat dit uiteindelijk ging gebeuren. Het is jammer dat er in de tussentijd niets aan gedaan is. De ’Smart Highway’ is een project dat gebaseerd is op het fenomeen glow-in-the-dark of bioluminescence en dat is niet nieuw. In tegendeel, dit bestaat al miljoenen jaren in de natuur, recht voor onze neus in bijvoorbeeld vuurvliegjes of diepzee vissen. Het enige dat we hoeven te doen is kijken, te analyseren hoe het werkt en het vervolgens te implementeren in de maatschappij. We gaan ons waarschijnlijk nog enorm verwonderen over de kracht van deze technologie en de natuur, want de natuur is een grote inspiratiebron die nog lang niet uitgeput is. Maar we wijken wel steeds verder af van de natuur en dat verstoort ons ritme. De 24-uurseconomie vraagt ook echt 24 uur om aandacht. Onze virtuele persona staan altijd klaar om informatie te ontvangen en dat maakt ons rusteloos. Het idee dat we zonder Facebook, Google+, Whatsapp en andere sociale netwerken alleen op de wereld zijn, maakt ons eenzamer dan ooit. Een virtueel leven is op dit moment in de basis niet veel meer dan kleurtjes, karakters en cijfertjes op een beeldscherm, maar toch willen we ons maar al te graag in deze wereld bevinden, in plaats van in de realiteit. Op dat moment lijkt het als of we al in een virtuele realiteit leven, zoals in The Matrix[^een]. Zo ver is het nog niet, maar als ze bij Google ontdekken hoe je je ziel op een computerchip kunt uploaden, is het onvermijdelijk dat dat gaat gebeuren. Dit idee brengt een angst voort voor hyperrealiteit. Dit is een virtualiteit die als realiteit wordt beschouwd. Als iedereen gelooft in deze virtualiteit dan wordt dat onze nieuwe realiteit. Op het moment dat de maatschappij zich meer online afspeelt dan in de natuurlijke wereld om ons heen, zijn we verloren. De kunstmatige intelligentie heeft ons op dat moment volledig onder controle. Uiteindelijk vraag ik mij dan ook af of we in de huidige maatschappij waarin virtualisme een steeds grotere rol aanneemt, wij, de mensheid, langzaam de connectie met de natuur verliezen?

Ik wil voorop stellen dat dit geen anti-virtueel manifest zal worden. Er zit grote potentie in virtuele technologie. Zonder virtuele technologie zouden we nog steeds met de hand letterzetten en zouden we niet zo simpel posters kunnen printen en die zo gemakkelijk kunnen verspreiden. Het zou naïef zijn om te zeggen dat virtuele technologie fout is. Het is echter wel belangrijk om het verschil te zien tussen virtualiteit en realiteit, want we kunnen ons sneller in een hyperrealiteit bevinden dan dat wij ons beseffen. 
Ontwerpers spelen bij het besef hiervan een grote rol. Als probleemoplosser kan de ontwerper op elk niveau van de maatschappij helpen een betere wereld te vormen. De dingen die we leren op de kunstacademie zijn niet gelimiteerd tot het gebied van grafisch ontwerpen. We kunnen de vaardigheden die we leren op een ander gebied toepassen. In 2009 heb ik een semester gestudeerd aan het Minneapolis College of Art and Design in de Verenigde Staten. Een docent vertelde mij dat in de toekomst de ontwerper naast de politicus zal zitten om nieuwe plannen voor het land en de wereld te ontwikkelen. De betekenis van de grafisch ontwerper is enorm aan het veranderen. De ontwerper speelt een steeds belangrijkere rol in de maatschappij en draagt daarbij ook een verantwoordelijkheid, zeker in de huidige maatschappij waar milieu, duurzaamheid en innovatie belangrijke punten zijn. We moeten minder door onze met internet verbonden apparaten kijken en juist meer om ons heen. 

Met deze scriptie wil ik laten zien hoe het anders kan. Hoe we anders moeten kijken om te voorkomen dat deze maatschappij, die al veel weg heeft van George Orwells ’Nineteen Eighty-Four’[^twee], ons leven overneemt. Want ik vind, net als Neil Young, dat we niet mogen klagen zonder eerst een oplossing te bieden.

[^een]: The Matrix is een dystopische sciencefictionfilm uit 1999 waarin de mensheid in een gesimuleerde realiteit leeft.
[^twee]: George Orwell was een Britse schrijver bekend van het anti-stalinistische ‘Animal Farm’ en de dystopische toekomstroman ’Nineteen Eighty-Four’.
